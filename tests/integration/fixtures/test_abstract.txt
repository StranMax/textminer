"Arviointi koskee valtioneuvoston ilmasto- ja energiapoliittista tulevaisuusselontekoa, joka annettiin eduskunnalle syksyllä 2009. Selonteko ja sen taustaksi tuotettu materiaali on arvioinnin mukaan laaja ja monipuolinen. Selonteon tuottama kuva ilmastonmuutoksen nykytilanteesta ja sen tuottamista riskeistä sekä laskelmat eri sektoreiden päästövähennyspotentiaalista luovat pohjaa rationaaliselle kansalaiskeskustelulle sekä poliittiselle päätöksenteolle. Selonteon tuottamat skenaariot hahmottelevat erilaisia tapoja toteuttaa vähäpäästöisen Suomen malli seuraavan 40 vuoden kuluessa. Selonteon tavoitteena on luoda pohjaa Suomen edellekävijyydelle ilmasto- ja energiapolitiikassa. Tähän selonteko antaa paljon oivallisia aineksia. Toisaalta selonteko olisi voinut mennä syvemmälle ilmasto- ja energiapolitiikan talousvaikutuksiin, siis työllisyyteen, teollistamiseen, investointeihin ja koulutuspolitiikkaan. Myös näkökulma maaseudun kehittämiseen jäi hieman heiveröiseksi. Arvioinnissa kohdistetaan myös huomio siihen, kuinka hyvin hallinnolliset jaot vastaavat ilmastonmuutoksen strategiseen haasteeseen. Tulevaisuusselontekojen kehittämisessä tulisi painopiste olla mm. siinä, kuinka pitkän aikavälin tavoitteita ja niihin liittyviä polkuriippuvuuksia voitaisiin yksityiskohtaisemmin käsitellä skenaariotekniikan avulla. Tärkeää on myös se, että ministeriöt sitoutuvat riittävästi selonteon toteutukseen.

Synteesiraportti kokoaa ilmasto- ja energiapoliittisen tulevaisuusselonteon sisäisen ja ulkoisen (VNK 1/2011) arvioinnin tulokset suosituksineen. Tulevaisuusselonteko annettiin eduskunnalle syksyllä 2009. Selonteko ja sen taustaksi tuotettu materiaali on arvioinnin mukaan laaja ja monipuolinen ja se luo pohjaa rationaaliselle kansalaiskeskustelulle sekä poliittiselle päätöksenteolle. Selonteon tuottamat skenaariot hahmottelevat erilaisia tapoja toteuttaa vähäpäästöisen Suomen malli seuraavan 40 vuoden kuluessa. Selonteko antaa myös paljon oivallisia aineksia Suomen edelläkävijyydelle ilmasto- ja energiapolitiikassa. Arvioin mukaan selonteossa olisi tullut tarkastella perusteellisemmin ilmasto- ja energiapolitiikan talousvaikutuksia ja näkökulmaa maaseudun kehittämiseen pidettiin ohuena. Pitkän aikavälin tavoite olisi myös tarvinnut tuekseen laajemman polkutarkastelun. Kansalaisten osallistamista selontekoprosessiin kiitettiin.

Arviointiraportit kannattavat tulevaisuusselontekojen käyttämistä vastedeskin. Suosituksiin kuuluvat muun muassa:
• selonteolle tulee harkita kaksiosaista rakennetta, jossa on yhtäältä pitkän aikavälin visioiva ja strateginen sekä toisaalta tätä konkretisoiva lyhyen ja keskipitkän aikavälin toimeenpaneva osa
• vahva tulevaisuusnäkökulma tulee taata esimerkiksi hyödyntämällä skenaarioita ja muita tulevaisuudentutkimuksen menetelmiä
• selonteko tulee hyväksyä hallituskauden ensimmäisellä puoliskolla, jotta sen linjaukset voidaan ottaa huomioon hallituksen puolivälitarkastelussa ja toimeenpanoon jää riittävästi aikaa
• kansalaisten ja sidosryhmien osallistamiseen tulee varata riittävät voimavarat ja tulosten hyödyntäminen tulee suunnitella ennalta
• alueellisissa tulevaisuusfoorumeissa tulee kehittää uudenlaisia ja osallistavia toimintatapoja."
